Zero2End Machine Learning Bootcamp  

Proje Dökümanı  

20 Kasım 2025

“Proje sunumu için gidiş–yol–gelişme–sonuç bölümlerini anlatacağım dökümandır.”

---

## Dataset Seçimi: Düşünce Süreci

Zero2End Machine Learning Bootcamp’in uçtan uca proje bölümünde dataset seçim sürecine başlamadan önce, hangi sektörde ilerlemek istediğimi netleştirmek için bir brainstorming yaptım. Makine öğrenimi alanında gelişirken doğru sektöre odaklanmanın hem öğrenme sürecimi hızlandıracağına hem de portföyüm için daha anlamlı projeler üretmemi sağlayacağına inanıyorum.

Bu yüzden öncelikle iş ilanlarını, freelancer platformlarındaki talep türlerini ve farklı sektörlerin ML beklentilerini inceledim. Domain bilgim olan bir alanda çalışmanın daha verimli olacağını fark ettim.

Önceki iş deneyimlerimin perakende ve e-ticaret üzerine olması, bu alanın veri yapısına, kullanıcı davranışlarına ve iş akışlarına hâkim olmamı sağlıyor. Bu nedenle e-ticaret sektörünü seçmek benim için hem daha anlamlı hem de daha uygulanabilir bir başlangıç oldu. Ayrıca network olarak en fazla bağlantımın olduğu alan yine e-ticaret. İş problemiyle ilgili danışmak istediğimde, hızlıca ulaşabileceğim kaynaklara sahip olmak da bu seçimi destekleyen önemli bir faktör.

Bu aşamaya kadar genelde küçük ölçekli veri setleriyle (HousePrices ~1.4k, BikeSharing ~10k, Titanic ~800) pratik yapmıştım. Ancak bu bootcamp kapsamındaki proje, mentor desteği ve kapsamlı içerik sayesinde, ilk kez büyük hacimli bir veri setiyle çalışmak için doğru fırsat oldu. Milyonlarca satırlık gerçek kullanıcı sipariş verisiyle çalışmak; veri mühendisliği, ölçeklenebilirlik ve modelleme açısından beni bir üst seviyeye taşıyacak bir deneyim.

Yaptığım araştırmalar sonucunda, 3.4 milyon sipariş, 200k+ kullanıcı ve 32 milyon ürün kaydı içeren **Instacart Market Basket Analysis** veri setinin bu proje için en uygun seçenek olduğunu gördüm. Gerçek kullanıcı davranışlarını, sipariş zamanlamalarını ve tekrar satın alma (reorder) yapısını içermesi sayesinde, e-ticaret alanındaki birçok iş problemini modellemek için ideal bir yapı sunuyor. Bu proje sayesinde hem feature engineering hem de büyük veri işleme becerilerimi geliştirmeyi ve production-grade bir ML sistemi kurmayı hedefliyorum.

Dataset bağlantısı:  
            https://www.kaggle.com/datasets/psparks/instacart-market-basket-analysis
